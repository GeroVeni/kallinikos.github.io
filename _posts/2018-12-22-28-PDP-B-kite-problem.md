---
title: "28ος ΠΔΠ Β' Φάση: Ο χαρταετός (kite)"
layout: post
tags: [ΠΔΠ]
category: 1
comments: true

---

[TOC]

## Εκφώνηση

**Ο χαρταετός**

Ο Κώστας ετοιμάζεται για την Καθαρή Δευτέρα. Έχει φτιάξει το χαρταετό του και του λείπει η *καλούμπα* (ο λεπτός σπάγκος με τον οποίο θα δέσει και θα κρατάει το χαρταετό). Δεν έχει χρήματα για να αγοράσει καινούργια από τον παντοπωλείο της γειτονιάς, αλλά ευτυχώς ο καλός παντοπώλης τού χαρίζει μια παλιά που την είχε για πέταμα. Υπάρχει όμως ένα πρόβλημα:

- Η παλιά καλούμπα δεν είναι μονοκόμματη. Αποτελείται από $$N$$ κομμάτια σπάγκου, διαφορετικών χρωμάτων, δεμένα μεταξύ τους δίπλα-δίπλα ώστε να σχηματίζουν ένα μεγάλο σπάγκο.
- Ο Κώστας θέλει να χρησιμοποιήσει κάποια από αυτά τα κομμάτια για να φτιάξει μία καλούμπα με μήκος ακριβώς $$K$$ μέτρα (ούτε μικρότερη, ούτε μεγαλύτερη).
- Δεν έχει μαχαίρι ή ψαλίδι και δεν μπορεί να κόψει την καλούμπα στο σημείο που θα τον βόλευε για να πετύχει το σκοπό του.
- Μπορεί να λύσει τους κόμπους που ενώνουν τα κομμάτια της καλούμπας, με μεγάλη όμως προσπάθεια γιατί είναι πολύ σφιχτοί, κι έτσι δε θέλει να λύσει περισσότερους από δύο. Επίσης, ο Κώστας δεν είναι καλός στο να δένει κόμπους κι έτσι δεν μπορεί μετά να ενώσει τα κομμάτια που έλυσε.

Κατόπιν όλων αυτών, ο Κώστας σκέφτεται ότι πρέπει να βρει μερικά διαδοχικά κομμάτια της παλιάς καλούμπας (στην αρχή, κάπου ενδιάμεσα ή και στο τέλος) που να έχουν συνολικό μήκος ακριβώς $$K$$ μέτρα. Αν υπάρχουν πολλοί τρόποι για να το κάνει αυτό, θέλει να διαλέξει τα λιγότερα δυνατά κομμάτια, για να μην κοροϊδεύουν οι φίλοι του την πολύχρωμη καλούμπα του.

Π.χ., έστω ότι η καλούμπα αποτελείται από $$N=6$$ κομμάτια ως εξής:

<img src="/assets/28-PDP-B-kite-rope.svg" style="zoom:180%" />

και έστω ότι ο Κώστας θέλει να φτιάξει μια καλούμπα με μήκος $$K=33$$ μέτρα. Τότε, μπορεί να διαλέξει τρία κομμάτια, το πράσινο, το μωβ και το γαλάζιο, και να έχει συνολικά $$20+3+10=33$$ μέτρα. Μπορείτε να βοηθήσετε τον Κώστα να λύσει αυτό το πρόβλημα;

**Πρόβλημα**

Να αναπτύξετε ένα πρόγραμμα σε μια από τις γλώσσες του IOI (Pascal, C, C++, Java) το οποίο, αφού διαβάσει τις τιμές των $$N$$ και $$K$$ και τα μήκη των $$N$$ κομματιών της καλούμπας, θα τυπώνει το ελάχιστο πλήθος διαδοχικών κομματιών που έχουν συνολικό μήκος ίσο με $$K$$.

**Όρια**

$$1 \le N \le 2.000.000$$

$$1 \le K \le 1.000.000.000$$

$$1 \le M_i \le 1.000.000$$, όπου $$1 \le i \le N$$

Ο ακέραιος $$M_i​$$ είναι το μήκος (σε μέτρα) του $$i​$$-οστού κομματιού της καλούμπας.

Μπορείτε να θεωρήσετε ότι το άθροισμα όλων των $$M_i$$ δε θα υπερβαίνει το $$2.000.000.000$$.